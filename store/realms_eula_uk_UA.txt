ЛІЦЕНЗІЙНА УГОДА КОРИСТУВАЧА MINECRAFT REALMS
Ця ліцензійна угода користувача ("Ліцензійна угода" або "Умови") – це юридична угода між вами й нами (Mojang AB). Умови цієї ліцензії встановлюють деякі правила використання служби Minecraft Realms ("Minecraft Realms" у значенні служби та "реалми Minecraft" у значенні окремих ігрових світів). Ми, як і ви, не любимо читати ліцензійні документи, тому намагалися зробити цей якомога коротшим. Якщо ви порушите ці правила, ми можемо заблокувати для вас Minecraft Realms. Користуючись Minecraft Realms, ви даєте згоду на дотримання цих Умов. Якщо ви не хочете виконувати ці правила або не можете зробити цього, не користуйтеся Minecraft Realms.

Ці Умови включають нашу Політику конфіденційності, Умови облікового запису Mojang, Ліцензійну угоду Minecraft і, якщо ви проживаєте в Сполучених Штатах, нашу Угоду про арбітраж. Тому вміст цих документів має трактуватися так, наче він викладений у цих Умовах. Під цими Умовами ми маємо на увазі умови й положення, які ви бачите перед собою, а також включені документи, доступні за відповідними посиланнями.

ОБОВ’ЯЗКОВА УГОДА ПРО АРБІТРАЖ І ВІДМОВА ВІД ГРУПОВИХ ПОЗОВІВ
Клацніть тут, щоб ознайомитися з обов’язковою угодою про арбітраж і відмовою від групових позовів (для осіб, що проживають у Сполучених Штатах), які є частиною цієї Ліцензійної угоди. За цією угодою, щоб вирішити будь-які індивідуальні суперечки, які можуть виникнути, обидві сторони погоджуються звертатися до нейтрального арбітра, а відтак відмовитися від своїх прав на пред’явлення індивідуальних претензій у суді на розгляд судді або присяжних. Обидві сторони також погоджуються з тим, що за умовами цієї угоди не дозволяються групові позови та групові арбітражі.

Повний текст Угоди про арбітраж міститься на цій сторінці. І ви, і ми приймаємо цю угоду, тому ознайомтеся з нею.

ЩО ТАКЕ MINECRAFT REALMS
Minecraft Realms – це служба, яка дає змогу кільком людям разом грати в Minecraft на виділеному сервері з дотриманням цих Умов.

Отже, "реалм Minecraft" – це один світ, сервер або екземпляр гри Minecraft, який ми розміщуємо в себе.

Ви можете використовувати службу Minecraft Realms, або створивши свій власний реалм Minecraft ("Ваш реалм Minecraft"), або отримавши дозвіл на використання реалму Minecraft іншого користувача ("Чужі реалми Minecraft"). Під використанням Minecraft Realms ми розуміємо використання як Вашого реалму Minecraft, так і Чужих реалмів Minecraft.

ВИКОРИСТАННЯ MINECRAFT REALMS
Щоб використовувати Minecraft Realms, вам, поміж іншого, потрібно:
- мати непідроблену ліцензійну копію повної активованої версії Гри та обліковий запис Xbox Live (для Minecraft) або обліковий запис Mojang (для Minecraft: Java Edition);
- погодитися на ці Умови; і
- мати відповідний пристрій і підключення до Інтернету.

ОТРИМАННЯ ВАШОГО РЕАЛМУ MINECRAFT
Щоб отримати Ваш реалм Minecraft, вам потрібен обліковий запис Xbox Live (для Minecraft) або обліковий запис Mojang (для Minecraft: Java Edition), у якому активовано Minecraft. Також вам знадобиться придбати або передплатити реалм. Служба Minecraft Realms надається за передплатою, вартість якої вказано на відповідних сторінках і/або платформі для покупок на момент придбання, або в ціні придбання картки активації чи подарункового коду. Умови та положення відповідних сторінок чи платформи для покупок, картки активації та/або подарункового коду також застосовуються до придбання Minecraft Realms. Надання служби Minecraft Realms починається, щойно Ваш реалм Minecraft стає доступним для використання, після чого ви не маєте права скасувати його замовлення. ВИКОРИСТАННЯ ВАШОГО РЕАЛМУ MINECRAFT

Отримавши Ваш реалм Minecraft, ви отримуєте доступ до виділеного сервера Minecraft Realm, на якому можете:

грати в Minecraft самостійно;
запросити кількох інших осіб пограти в Minecraft разом із вами (їх кількість залежить від вашої версії Realms).
Однак ви не маєте права:

продавати, здавати в оренду чи прокат, передавати, віддавати тощо право доступу до Вашого реалму Minecraft або отримувати винагороду за надання іншим людям дозволу грати на Вашому реалмі Minecraft.

ВИКОРИСТАННЯ ЧУЖИХ РЕАЛМІВ MINECRAFT
Щоб використовувати реалми Minecraft інших користувачів (Чужі реалми Minecraft), вам потрібна непідроблена активована копія Minecraft. Отримавши доступ до Чужих реалмів Minecraft, ви отримуєте доступ до виділеного сервера Minecraft Realm іншого користувача, на якому можете:

- грати в Minecraft з цією особою; і
- грати в Minecraft з іншими людьми, яким ця особа надала доступ.
Однак ви не маєте права:

- продавати, здавати в оренду чи прокат, передавати, віддавати тощо право доступу до Чужих реалмів Minecraft або дозволяти іншій особі користуватися вашим доступом у будь-який спосіб.
НЕ НАДАВАЙТЕ ДОСТУПУ ДО ВАШОГО РЕАЛМУ MINECRAFT НЕЗНАЙОМЦЯМ. БУДЬТЕ ОБАЧНИМИ, СПІЛКУЮЧИСЬ ІЗ ЛЮДЬМИ В MINECRAFT REALMS. НІ ВИ, НІ МИ НЕ МОЖЕМО БУТИ ПЕВНІ, ЩО ЛЮДИ КАЖУТЬ ПРАВДУ ЧИ ВЗАГАЛІ Є ТИМИ, ЗА КОГО СЕБЕ ВИДАЮТЬ. ДОБРЕ ПОДУМАЙТЕ, ПЕРШ НІЖ НАДАВАТИ ОСОБИСТУ ІНФОРМАЦІЮ.

ОБЛІКОВІ ЗАПИСИ
Як зазначалося вище, вам необхідно мати обліковий запис Xbox Live (для Minecraft) або обліковий запис Mojang (для Minecraft: Java Edition) і активовану ліцензійну версію Minecraft. Інакше вам знадобиться надати певну інформацію, щоб створити й активувати один або обидва облікові записи. Дані, які ви надаєте під час реєстрації, мають бути актуальні. Ви можете змінити реєстраційні дані, якщо вони застаріють. Якщо ви свідомо надасте нам неправдиві дані, ми можемо припинити або призупинити дію вашого облікового запису.

Ви несете відповідальність за створені вами ім’я користувача й пароль і все, що відбувається на вашому обліковому записі. Якщо хтось використає ваш пароль, щоб учинити щось проти вашої волі або нашкодити вам, ми не можемо нести й не несемо за це відповідальності.

ПРАВО ВЛАСНОСТІ НА MINECRAFT REALMS ТА ІНШЕ
Minecraft Realms складається з нашого програмного забезпечення, текстур, активів, інструментів, інфраструктури та цілої купи інших розумних (і не дуже) речей, які належать нам. Усі наші права на все це добро захищено та застережено, але ви можете користуватися ним у рамках і по відношенню до використання Minecraft Realms на тих же принципах, які викладено в цій Ліцензійній угоді Minecraft, і вам надається невиключне право на це відповідно до цих Умов.

Це не означає, що ми володіємо всіма тими класними штуками, які ви створюєте, використовуючи Minecraft Realms; вам просто слід прийняти той факт, що ми володіємо Minecraft і Minecraft Realms як продуктом і службою та всім, що згадано в попередньому реченні, маємо авторські права та інші так звані права інтелектуальної власності ("Права інтелектуальної власності"), пов’язані з цими речами, крім того, нам належать назви та бренди, пов’язані з Minecraft і Minecraft Realms.

Звісно, ви створюватимете свої власні речі в Minecraft Realms. Ми не володіємо оригінальними речами, які ви створюєте, і ми не претендуємо на право власності чого-небудь, що нам не належить. Проте ми будемо володіти речами, які є копіями (чи істотними копіями) або похідними нашої власності та витворів (описаних вище), але якщо ви створите оригінальні речі, то вони нам не належатимуть. Так, наприклад:

- один блок – у нашій власності;
- готичний собор із гірками, які проходять крізь нього, – не в нашій власності.
Таким чином, коли ви платите за використання Minecraft Realms, ви лише купуєте дозвіл на використання продукту й служби Minecraft Realms відповідно до цих Умов. У рамках Minecraft Realms ви маєте лише ті дозволи, які викладено в цих Умовах, а також певні встановлені законом виключення або права (зокрема, так звані права сумлінного або чесного використання), які ви в іншому випадку отримуєте за законом, але вони, як правило, стосуються Вмісту, а не самої служби Minecraft Realms.

У деяких версіях Realms ви можете мати змогу створювати резервні копії даних із Вашого реалму Minecraft, після цього завантажувати їх на свій пристрій і використовувати його з власною (непідробленою) версією Minecraft (і з дотриманням умов Ліцензійної угоди Minecraft).

ВАШ ВМІСТ
Якщо ви створюєте щось, використовуючи Minecraft Realms, або надаєте доступ до будь-якого вмісту чи матеріалу в Minecraft Realms ("Ваш вміст"), ви також погоджуєтеся надати нам та іншим особам, які мають до нього доступ, дозвіл на його використання. Це також означає, що ми можемо використовувати, копіювати, змінювати, адаптувати, поширювати, публічно демонструвати та іншим чином розповсюджувати Ваш вміст для інших осіб (безкоштовно та необмежено). Сюди входить усе, що ви будуєте, крафтите або створюєте, а також будь-які повідомлення, передані за допомогою будь-якої функції нашого чату. Ви також погоджуєтеся на те, що ми можемо дозволити іншим особам використовувати, копіювати, змінювати, адаптувати, поширювати й розповсюджувати Ваш вміст, і приймаєте те, що вам може не бути приписано авторство.

Це необхідно з кількох причин, зокрема для того, щоб ми могли забезпечити таку можливість іншим особам (яких ви можете запросити), які заходять на Ваш реалм Minecraft, і вам, коли ви заходите на Чужі реалми Minecraft. Ми також повинні позбутися відповідальності за те, що інші особи роблять із Вашим вмістом, коли ви дозволяєте їм використовувати його, тому що ми не можемо цього контролювати; крім того, нам потрібно відобразити той факт, що Ваш вміст зазвичай включає наше програмне забезпечення, текстури, активи, інструменти і т. д., які перебувають у нашій власності (див. вище).

Ці дозволи мають необмежений термін дії та не можуть бути відкликані. Якщо ви не хочете надавати ці дозволи, не поширюйте свій вміст за допомогою Minecraft Realms.

Тому добре подумайте, перш ніж поширювати будь-який вміст, оскільки він буде загальнодоступним (зокрема, для всіх, хто має доступ до реалмів Minecraft, якими ви користуєтеся) і навіть може використовуватися в спосіб, який вам не до вподоби.

Якщо ви збираєтеся зробити Ваш вміст доступним за допомогою Minecraft Realms, наприклад на Вашому реалмі Minecraft або Чужих реалмах Minecraft чи з їх використанням, то Ваш вміст:

- не може бути образливим;
- не може бути незаконним чи протизаконним;
- має бути чесним, не може вводити в оману, одурювати або експлуатувати інших осіб чи видаватися за щось інше;
- не може порушувати будь-чиї авторські чи інші права;
- не може бути расистським, сексистським чи гомофобним;
- не може утискати чи залякувати кого-небудь;
- не може завдавати шкоди нашій репутації чи репутації іншої особи;
- не може містити порнографії;
- не може містити реклами.

Заборонено за допомогою Minecraft Realms поширювати вміст, що порушує права інших осіб.

Ви несете відповідальність за весь вміст, який робите доступним за допомогою Minecraft Realms.

Ви також несете відповідальність за весь вміст, який ви або хтось інший робить доступним за допомогою Вашого реалму Minecraft.

Надаючи доступ до Вашого вмісту, ви запевняєте та стверджуєте, що маєте повне право на це згідно з цими Умовами, і що ми можемо здійснювати права, які ви надали нам згідно з цими Умовами.

Якщо ви хочете повідомити нам про те, що хтось порушує вашу інтелектуальну власність у Minecraft Realms або в будь-якій із наших служб, надішліть своє повідомлення тут (https://www.microsoft.com/info/cpyrtInfrg.aspx). Ми залишаємо за собою право прибрати будь-який вміст на свій розсуд. У разі необхідності ми можемо припинити або призупинити дію облікових записів користувачів, які вчинили повторне порушення.

ЧУЖИЙ ВМІСТ
Використовуючи Minecraft Realms, ви також можете використовувати вміст, створений іншими особами ("Чужий вміст"). Деяка частина цього Чужого вмісту може надаватися особами, яких ви запросили до Вашого реалму Minecraft, а інша може надаватися в рамках реалму Minecraft іншого користувача.

Як і Ваш вміст, Чужий вміст також зазвичай включає наше програмне забезпечення, текстури, активи, інструменти і т. д., які належать нам (див. вище).

Якщо хтось робить доступним Чужий вміст або надає вам доступ до нього, ви можете використовувати його в рамках і по відношенню до власного використання Minecraft Realms із дотриманням цих Умов. У будь-якому випадку Чужий вміст підлягає дії цих Умов.

КОРИСТУВАЦЬКИЙ ВМІСТ
Нижче викладено деякі умови, що стосуються як Вашого вмісту, так і Чужого вмісту, який разом називається просто "Користувацький вміст".

Minecraft Realms – це розважальна служба, відповідно, ми передаємо, розповсюджуємо, зберігаємо та отримуємо Користувацький вміст без розгляду, відбору чи змінення вмісту (тобто просто забезпечуємо такий собі канал) і/або розміщуємо Користувацький вміст, не заглиблюючись у його суть. Це означає, що ми не перевіряємо та не контролюємо Користувацький вміст, а тому не знаємо, що поширюєте ви та інші користувачі. Ми можемо перевірити вміст на відповідність технічним вимогам, сумісність і/або наявність вірусів тощо, але ми не розглядаємо сам вміст чи інформацію, яку він несе. Ми встановили правила в цих Умовах, яких ви та інші користувачі повинні дотримуватися, але ми не можемо стежити за всім, що відбувається.

Тому зверніть увагу на те, що:

- думки, виражені в будь-якому Користувацькому вмісті, є думками окремих авторів або творців, а не нашими чи кого-небудь, пов’язаного з нами, якщо ми не вкажемо про інше;
- ми не несемо відповідальності за (і, відповідно до чинного законодавства, не даємо жодних гарантій і не робимо жодних заяв у цьому відношенні, а також відмовляємося від будь-яких зобов’язань) Користувацький вміст, зокрема будь-які коментарі, думки або зауваження, висловлені в ньому;
- використовуючи Minecraft Realms, ви визнаєте, що ми не несемо відповідальності за перевірку або контроль будь-якого Користувацького вмісту, і що весь Користувацький вміст надається на тій підставі, що ми не зобов’язані здійснювати та не здійснюємо над ним ніякого контролю чи оцінювання;
- спілкуючись з іншими гравцями, вам не слід просити про зустріч у реальному житті людей, з якими ви ніколи не зустрічалися.
ОДНАК ми можемо скасувати, відхилити чи призупинити доступ до будь-якого Користувацького вмісту або заблокувати чи призупинити можливість розміщувати, надавати або отримувати доступ до Користувацького вмісту (зокрема, скасувати або призупинити доступ до Вашого реалму Minecraft або Чужих реалмів Minecraft), якщо ми вирішимо, що це доцільно, наприклад, якщо ви порушите ці Умови або ми отримаємо скаргу, яка, на нашу думку, дає підстави для такого вчинку. Ми також оперативно видалятимемо Користувацький вміст або блокуватимемо доступ до нього, якщо отримаємо підтвердження того, що він протизаконний.

ОНОВЛЕННЯ
Ми можемо час від часу надавати оновлення, покращення та виправлення (ми називаємо це все "Оновлення"), як ми робили досі, але ми не зобов’язані це робити.

Ми також не зобов’язані надавати постійну підтримку або обслуговування для служби Minecraft Realms. Просто щоб ви знали.

Звичайно, ми сподіваємося й надалі випускати нові оновлення для Minecraft Realms, але не можемо цього гарантувати.

ОПЛАТА, ВІДШКОДУВАННЯ ТОЩО
Умови облікового запису Mojang охоплюють оплату та відшкодування, проте надання служби Minecraft Realms починається, щойно Ваш реалм Minecraft стає доступним для вас і/або ви отримуєте доступ до нього. Тому ви не можете скасувати жодне замовлення або придбання після цього. Це не впливає на ваші права споживача, тому, якщо ви не можете використовувати Minecraft Realms через несправність або помилку, повідомте нам про це, і ми спробуємо все полагодити, а якщо нам не вдасться, ви можете отримати право на відшкодування.

ЗОБОВ’ЯЗАННЯ, ЗАСТОСОВНЕ ЗАКОНОДАВСТВО ТА МІСЦЕ ДЛЯ ВИРІШЕННЯ СУПЕРЕЧОК

Ця Ліцензійна угода не зачіпає будь-яких юридичних (законних) прав, які ви можете мати за законодавством, що застосовується до вас у зв’язку з Minecraft Realms або будь-чим, що ви купуєте через наш Веб-сайт. У вас можуть бути певні права, яких за застосовним законодавством вас не можна позбавити. Ніщо в цій Ліцензійній угоді не впливає на такі законні права, навіть якщо здається, що щось суперечить вашим законним правам. Ось що ми маємо на увазі, коли говоримо "відповідно до чинного законодавства".

ВІДПОВІДНО ДО ЧИННОГО ЗАКОНОДАВСТВА МИ НЕ НЕСЕМО ВІДПОВІДАЛЬНОСТІ ЗА:

- БУДЬ-ЯКЕ ВИКОРИСТАННЯ ЧИ НЕНАЛЕЖНЕ ВИКОРИСТАННЯ ВАШОГО РЕАЛМУ MINECRAFT АБО ЧУЖИХ РЕАЛМІВ MINECRAFT;
- БУДЬ-ЯКЕ ВИКОРИСТАННЯ ЧИ НЕНАЛЕЖНЕ ВИКОРИСТАННЯ MINECRAFT REALMS ВАМИ ЧИ ІНШОЮ ОСОБОЮ;
- БУДЬ-ЯКИЙ ВМІСТ, НАДАНИЙ ВАМИ ЗА ДОПОМОГОЮ MINECRAFT REALMS;
- БУДЬ-ЯКЕ ПОРУШЕННЯ ВАМИ ЦИХ УМОВ;
- БУДЬ-ЯКЕ ПОРУШЕННЯ ЦИХ УМОВ ІНШОЮ ОСОБОЮ.
- ВИ НЕСЕТЕ ВІДПОВІДАЛЬНІСТЬ ЗА:
- УСЕ БЕЗ ВИНЯТКУ ВИКОРИСТАННЯ ВАМИ MINECRAFT REALMS;
- УСЕ БЕЗ ВИНЯТКУ ВИКОРИСТАННЯ ВАШОГО РЕАЛМУ MINECRAFT І ВСЕ БЕЗ ВИНЯТКУ ВИКОРИСТАННЯ ВАМИ ЧУЖИХ РЕАЛМІВ MINECRAFT;
- БУДЬ-ЯКЕ ПОРУШЕННЯ ВАМИ ЦИХ УМОВ;
- УВЕСЬ ВМІСТ, НАДАНИЙ ВАМИ ЗА ДОПОМОГОЮ MINECRAFT REALMS;
- УВЕСЬ ВМІСТ, НАДАНИЙ ВАМИ АБО ІНШИМИ КОРИСТУВАЧАМИ ЗА ДОПОМОГОЮ ВАШОГО РЕАЛМУ MINECRAFT.

ВІДПОВІДНО ДО ЧИННОГО ЗАКОНОДАВСТВА служба Minecraft Realms надається за принципом "як є". Оновлення також надаються "як є". Це означає, що ми не даємо вам жодних обіцянок щодо стандартів чи якості служби Minecraft Realms і не гарантуємо її безперервної й безпомилкової роботи; НАСКІЛЬКИ ЦЕ ДОЗВОЛЕНО ЧИННИМ ЗАКОНОДАВСТВОМ, ми не несемо відповідальності за будь-яку шкоду чи збитки, завдані нею. Ви повинні прийняти той факт, що ми запускаємо Minecraft Realms у бета-версії й постійно додаємо нові функції та вдосконалюємо наявні, тому можуть (і часто будуть) траплятися баги, але ми вважаємо за краще випустити ці функції раніше, ніж змушувати вас чекати на досконалу версію.

Якщо між вами й нами коли-небудь виникне суперечка в суді (а ми не менше ніж ви сподіваємося, що до цього не дійде), виключним форумом (тобто місцем, де ця суперечка розглядатиметься) буде суд штату або федеральний суд в окрузі Кінг, штат Вашингтон (якщо ви проживаєте в Сполучених Штатах), або суд в Онтаріо (якщо ви проживаєте в Канаді). (Якщо ви проживаєте в Сполучених Штатах, більшість суперечок потрапляють до арбітражу, а не суду.) Ця Ліцензійна угода та всі суперечки, зокрема суперечки у зв’язку з нею, нашою Грою або нашим Веб-сайтом, регулюються законами вашого штату або провінції, незалежно від принципів колізійного права, з тим винятком, що все, пов’язане з арбітражем, регулюється Федеральним законом про арбітраж.

ПРОЕКТ MINECRAFT REALMS УСЕ ЩЕ ПЕРЕБУВАЄ В РОЗРОБЦІ, ТОМУ ВІН МОЖЕ МАТИ НЕДОЛІКИ Й ПОМИЛКИ, АВАРІЙНО ЗАВЕРШУВАТИ РОБОТУ ТА/АБО ПРИЗВОДИТИ ДО ВТРАТИ ДАНИХ. НАМ ДУЖЕ ПРИКРО, ЯКЩО ТАКЕ ТРАПЛЯТИМЕТЬСЯ, ТОМУ, БУДЬ ЛАСКА, РОБІТЬ РЕЗЕРВНІ КОПІЇ ТА ЗАХИСТІТЬ УСІ ДАНІ Й ПРОГРАМИ НА СВОЄМУ ПРИСТРОЇ. ПРОСТІШЕ КАЖУЧИ, ВИ ВИКОРИСТОВУЄТЕ СЛУЖБУ MINECRAFT REALMS НА ВЛАСНИЙ РИЗИК, ЗНАЮЧИ, ЩО ВОНА НАДАЄТЬСЯ "ЯК Є".

РЕГУЛЯРНО СТВОРЮЙТЕ РЕЗЕРВНІ КОПІЇ ДАНИХ ІЗ ВАШОГО РЕАЛМУ MINECRAFT. МИ НЕ РОБИМО ЦЬОГО АВТОМАТИЧНО, ТОМУ ЯКЩО СТАНЕТЬСЯ СЕРЙОЗНА ПОМИЛКА В РЕАЛМІ MINECRAFT АБО БУДЬ-ЯКОМУ КОРИСТУВАЦЬКОМУ ВМІСТІ, ВИ МОЖЕ ВТРАТИТИ ДАНІ. ПЕРЕПРОШУЄМО, ЯКЩО ТАКЕ ТРАПИТЬСЯ, АЛЕ ВИ ОТРИМАЄТЕ ЛИШЕ ЦЕ ВИБАЧЕННЯ. СКАРГИ

Іноді люди роблять те, чого не слід. Нам це не подобається, але ми не можемо нічого вдіяти, окрім як попросити всіх поводитися належним чином. Ми розраховуємо, що ви та інші відповідальні люди у спільноті повідомлятимете нас про неналежну поведінку інших користувачів, тому в такому разі та/або в разі порушення цих Умов чи неналежного використання Minecraft Realms, будь ласка, сповістіть нас. Для цього в нас є система позначок/скарг, тому, будь ласка, використовуйте її, а ми вживемо відповідних заходів.

ПРИПИНЕННЯ ДІЇ
Якщо ви порушите ці умови або будь-яку їхню частину, ми можемо розірвати цю ліцензійну угоду та припинити використання вами Minecraft Realms. Ви також можете розірвати цю угоду в будь-який час - просто припиніть використовувати Ваш реалм Minecraft і надавати до нього доступ іншим особам. Після розірвання угоди ви більше не зможете використовувати Minecraft Realms і надавати іншим особам доступ до Вашого реалму Minecraft. Однак Угода про арбітраж (якщо ви проживаєте в Сполучених Штатах) і розділи про "Право власності на Minecraft Realms", "Нашу відповідальність" і "Загальні положення" не втратять сили навіть після припинення дії угоди.

ЗАГАЛЬНІ ПОЛОЖЕННЯ
Ця ліцензійна угода описує певні юридичні права. Закони вашого штату або країни можуть надавати вам інші права, зокрема права споживача, які ця Ліцензійна угода не може змінити; у такому разі ця Ліцензійна угода застосовується, наскільки це дозволяє закон. Ніщо не виключає та не обмежує нашу відповідальність за смерть або тілесні ушкодження через нашу недбалість чи умисне введення в оману.

Ми також можемо час від часу змінювати ці Умови, якщо матимемо на це підстави. Наприклад, можуть виникати деякі зміни в наших іграх, нашій діяльності або наших юридичних зобов'язаннях, і ці зміни будуть застосовані до використання вами Minecraft Realms, коли ви наступного разу скористаєтеся службою. Ми інформуватимемо вас про зміни, перш ніж вони наберуть чинності, публікуючи повідомлення на нашому Веб-сайті або будь-яким іншим прийнятним способом. Ми не збираємося цим зловживати, але іноді змінюється законодавство, або дії однієї людини впливають на всіх інших користувачів Minecraft Realms, і ми мусимо покласти цьому край.

Якщо ви вносите пропозицію щодо Minecraft Realms, то робите це безкоштовно, а ми не зобов’язані приймати чи розглядати її. Це означає, що ми можемо відкинути вашу пропозицію або скористатися нею на свій розсуд і не повинні вам за неї платити. Якщо ви думаєте, що ми захочемо заплатити за вашу пропозицію, не розголошуйте її, доки не повідомите нам, що хочете отримати за неї грошову винагороду, і доки ми в письмовій відповіді не попросимо вас надати цю пропозицію.

Якщо ви не знаєте, чи законним буде зробити щось, не охоплене в цих Умовах, не робіть цього або запитайте в нас. Просто не поводьтеся безглуздо, і ми теж не будемо.

Інформація про компанію

Mojang AB
Maria Skolgata 83,

SE-11853

Стокгольм
Швеція
Реєстраційний номер компанії:556819-2388

Зв’яжіться з нами тут або за адресою support@mojang.com
